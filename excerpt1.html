<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Excerpt 1 - Maria bambina</title>
    <link rel="stylesheet" href="styles.css">
</head>
<body>
<header>
    <h1>Claudio G Colombo</h1>
    <h2>Excerpt 1 from "Maria bambina"</h2>
    <nav>
        <ul>
            <li><a href="index.html">Home</a></li>
            <li><a href="excerpt1.html">Excerpt 1</a></li>
            <li><a href="excerpt2.html">Excerpt 2</a></li>
            <li><a href="excerpt3.html">Excerpt 3</a></li>
        </ul>
    </nav>
</header>

<main>
    <section class="excerpt">
        <h3>Page 1</h3>
        <p> La mattina dopo un vento fortissimo arrivava dal deserto.
I vecchi erano allarmati: sapevano che quando soffiava questo vento, sarebbe arrivata anche a Nazareth la tempesta di sabbia. Tutti corsero a chiudere imposte, porte, buchi, cappe fumarie. Misero stracci a chiudere le fessure ma, nonostante ciò, la polvere fine penetrava nelle misere case.
A mezzogiorno era già buio.
La sabbia fischiava nelle stradine del paese e oscurava il sole.
Maria, come tutti, andò a letto, coprendosi il capo con le lenzuola per non riempirsi di sabbia ancora di più i capelli.
Il buio era completo, il rumore della tempesta terribile, spaventoso e fortissimo.
Le fragili chiusure delle finestre e delle porte scricchiolavano, stridevano e da fuori arrivava il ruggito del potentissimo vento. Nonostante ciò Maria era felice e sorridente nel suo lettuccio. Si sarebbe sposata con Joseph, che sogno! Avrebbe cucinato per lui, riso con lui, vissuto con lui tutta la vita. 
Avrebbe avuto almeno undici figli, ne era sicura: otto maschi e tre femmine. Aveva già scelto segretamente i nomi da tempo.
Chissà dove sarebbero vissuti: Joseph era un artigiano ricercatissimo e, quando lavorava per qualche nuovo progetto, andava a vivere vicino al cantiere.
Aveva molti clienti a Gerusalemme, presumibilmente avrebbero vissuto là.
Anche nelle altre grandi città c’erano ricchi che volevano le opere d’arte fatte da Joseph. Era probabile che avrebbe viaggiato, conosciuto posti nuovi, mondi diversi, lei che non si era mai mossa da Nazareth. I parenti egiziani di Joseph avrebbero mostrato loro le piramidi, la cultura e l’arte di quell’antico e misterioso paese. Chissà! Fantasticando e sognando ad occhi aperti si addormentò davvero.

Maria dormiva ormai da qualche ora quando fu disturbata dalla luce. Sentiva ancora la tormenta fuori, ma sotto le coperte, nella sua stanzetta non era più buio, al contrario, anche là sotto filtrava una luce come in pieno giorno all’aperto, forse ancora più intensa.
La luce non era accecante: era fortissima ma non fastidiosa, anzi, gradevole e quasi rassicurante, una luce pura e bella.
Scostò le lenzuola e si vide in uno spazio immenso: era come se i muri della stanzetta si fossero distanziati, il soffitto era altissimo.
Inginocchiato accanto al suo letto c’era un essere grandissimo, ed era lui stesso ad emanare la luce.
Era un uomo, ma con il viso talmente dolce che sembrava femminile, capelli chiarissimi, quasi bianchi, lunghi fino alle spalle, una veste candida immacolata.
Le mani, di una carnagione quasi trasparente, erano giunte come in preghiera.
Sorrideva in modo soave.
Stranamente dietro la sua schiena si intravedevano soffici e leggere ali candide.
Maria non era spaventata, era lucida, emozionata e incuriosita.
“Come ti chiami?”
“Gabriele”
“Chi sei?”
“L’arcangelo di Dio”
“Come sei entrato?”
“Sono sempre stato vicino a te, ma non mi potevi vedere”
“Cosa vuoi da me?”
“Non temere, Maria, perché hai trovato grazia presso Dio. Ecco concepirai un figlio, lo darai alla luce e lo chiamerai Gesù. Sarà grande e chiamato Figlio dell'Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine”
“Come è possibile? Non sono ancora sposata e non conosco uomo”
“Lo Spirito Santo scenderà su di te. Su te stenderà la sua ombra la potenza dell'Altissimo. Colui che nascerà sarà dunque santo e chiamato Figlio di Dio. Nulla è impossibile a Dio”
“Eccomi, sono la serva del Signore, avvenga di me quello che hai detto”
</p>
    </section>
    <nav>
        <ul>
            <li><a href="excerpt2.html">Next: Excerpt 2</a></li>
        </ul>
    </nav>
</main>

<footer>
    <p>&copy; 2023 Claudio G Colombo. Tutti i diritti riservati.</p>
    <p>Per contattare l'autore: <a href="mailto:info@claudiogcolombo.it">info@claudiogcolombo.it</a></p>
</footer>
<script src="scripts.js"></script>
</body>
</html>
